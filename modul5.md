[![en](https://img.shields.io/badge/lang-sv-yellow.svg)](https://github.com/wasp-ed/moduler/blob/main/modul5.md)
[![en](https://img.shields.io/badge/lang-en-red.svg)](https://github.com/wasp-ed/moduler/blob/main/modul5.en.md)
# Kompetensutvecklade aktivitet 5 – AI inom den egna disciplinen och lärarpraktiken


Mål: 
- Att kunna relatera AI till sin egen disciplin och lärarpraktik

Nyckelord: 
- Ämnesspecifik AI, ämnesdidaktiska AI-tillämpningar

## Information om modulen

Många olika ämnesområden påverkas i någon grad av utvecklingen inom AI. Det kan handla om att yrkespraktiker förändras när nya ämnesspecifika AI-tillämpningar utvecklas, men också att mer generell AI som till exempel generativ AI får konsekvenser för disciplinen man verkar inom. För att möta denna utveckling och ge studenter goda förutsättningar att verka inom sitt område är det av stor vikt att säkerställa att utbildningar omfattar aktuella frågor kring ämnesspecifik AI.

Utöver att ämnesspecifik AI kan behöva omfattas inom utbildningar finns det också behov av att se hur AI kan vara ett stöd i ämnesspecifik undervisning. Här blir det aktuellt att anamma mer ämnesdidaktiska perspektiv som utgångspunkt, det vill säga att titta på hur undervisning ska utformas utifrån ämnets specifika behov och förutsättningar. Här kan det också, givet den snabba utvecklingen, vara relevant att se hur AI-tillämpningar kan integreras i ämnesspecifik undervisning, till exempel för att lösa ämnesdidaktiska utmaningar eller möjliggöra andra relevanta undervisningsupplägg.

Syftet med denna modul är därför att identifiera hur AI används inom det ämnesområde man representerar samt att se hur den egna lärarpraktiken påverkas. Även om det kan finnas beröringspunkter mellan ämnesområden eller att mer generell AI kan vara aktuell att diskutera, behöver mycket av detta arbete genomföras inom respektive ämnesområde. Med utgångspunkt i detta är det därför nödvändigt att dessa aktiviteter genomförs i homogena grupper som formas utifrån specifika ämnesområden.

Modulen är uppdelad i två delar. Den första delen rör AI-tillämpningar inom det egna ämnesområdet och där ska deltagarna genom olika typer av aktiviteter i slutändan påbörja ett utvecklingsarbete. Den andra delen rör inverkan av AI på den egna lärarpraktiken och baseras i stor utsträckning på diskussioner och erfarenhetsutbyte.

## Del 1 – Identifiera AI-tillämpningar inom det egna ämnesområdet (2 h)

### Steg 1, ta del av video (15 min)

Deltagare inleder med att individuellt se en video som dels ger en bakgrund och dels presenterar några exempel på AI-tillämpningar inom olika ämnesområden.

**Beskrivning till deltagare:**

I denna aktivitet ska du ta del av en [video som introducerar ämnesspecifik AI](https://www.youtube.com/watch?v=Ypm2NwD9XVU) och ger några exempel på tillämpningar. Syftet är att ge förutsättningar att arbeta vidare i de följande två stegen.

### Steg 2, identifiera AI-tillämpningar (45 min)

Deltagare genomför en gemensam aktivitet där de arbetar två och två med att identifiera AI-tillämpningar inom det egna ämnesområdet.

**Beskrivning till deltagare:**

Denna aktivitet går ut på att identifiera AI-tillämpningar inom det egna ämnesområdet. Arbetet genomförs två och två och det är avgörande att du samarbetar med en person som kommer från samma ämnesområde. Tillsammans ska ni leta efter exempel på AI-tillämpningar genom till exempel webbsökningar eller förfrågningar till kollegor. Gör sedan en mycket kort sammanställning av de exempel ni hittar där ni också eventuellt rangordnar de exempel ni hittar utifrån hur relevanta ni menar att de är i relation till de utbildningar ni erbjuder. Dokumentationen ska sedan användas i följande utvecklingsarbete.

### Steg 3, påbörja utvecklingsarbete (60 min)

Deltagare arbetar i grupper om 4-6 personer där de startar ett arbete med att integrera innehåll i befintliga eller nya kurser.

**Beskrivning till deltagare:**

I det avslutande steget ska ni, utifrån arbetet i tidigare steg, gruppvis arbeta med att utveckla mer konkret innehåll kring ämnesspecifik AI i befintliga eller nya kurser. Målet är inte att färdigställa ett konkret innehåll/resultat utan att inleda en utvecklingsprocess. Fokus här bör ligga på att formulera lärandemål, göra överväganden kring eventuella examinationer samt diskutera möjliga undervisningsaktiviteter och/eller -upplägg. Säkerställ att en person i gruppen dokumenterar arbetet så att det kan fortsätta även efter aktiviteten.

## Del 2 – Diskussion kring den egna lärarpraktiken (2 h)

### Steg 1, ta del av video och reflektera (15 + 15 min)

Deltagare inleder med att ta del av en videointroduktion till området där modellen TPACK introduceras för att ge ett perspektiv kring teknologiers roll i ämnesspecifik undervisning. Därefter gör de en individuell reflektion kring sin egen lärarpraktik med fokus på de områden som de upplever som mest utmanande att undervisa kring givet ämnesområdets specifika förutsättningar.

**Beskrivning till deltagare:**

I denna aktivitet ska du ta del av en [video som introducerar ramverket TPACK](https://www.youtube.com/watch?v=24HYMy000Ro), tillsammans med några exempel på tillämpningar av AI inom ämnesspecifik undervisning. Syftet är att ge utgångspunkter för diskussionen i steg 2. 

Efter du har tagit del av videon ska du göra en individuell reflektion där du identifierar de områden som du upplever är mest utmanande att undervisa kring. Här bör fokus ligga på de utmaningar som följer av att undervisa inom ditt specifika ämnesområde, det vill säga ett mer ämnesdidaktiskt fokus. Skriv ner de områden du identifierar och skriv även en kort motivering till varför du upplever dem som utmanande.

### Steg 2, diskutera och dela erfarenheter av användning av AI inom egna lärarpraktiken med utgångspunkt i ämnesdidaktiska behov och förutsättningar (1 h och 30 min)

Deltagare diskuterar möjlig användning av AI inom sin ämnesspecifika lärarpraktik utifrån specifika frågor.

**Beskrivning till deltagare:**

I detta steg ska ni i grupper diskutera hur AI skulle kunna användas inom er lärarpraktik, med ett ämnesspecifikt fokus. Detta innebär att ni bör fokusera på att diskutera mer ämnesdidaktiska frågor, det vill säga sådant som rör ämnesspecifik undervisning där former för undervisningen är anpassade utifrån specifika behov givet ämnets innehåll och särdrag. Även om det i många fall kan vara relevant att ta utgångspunkt i generativ AI är det viktigt att inte begränsa diskussionen till detta. Frågor som rör andra AI-tillämpningar som exempelvis learning analytics eller mer ämnesspecifik AI är också viktigt att behandla. Som stöd kan ni med fördel använda nedanstående frågor.

- Vilka möjliga användningsområden för AI kan vi identifiera inom vår specifika undervisningspraktik?
- Vilka möjligheter och utmaningar ställs vi inför vid användning av AI inom vår undervisningspraktik?
- Finns det ämnesspecifika förutsättningar eller behov som vi behöver ta hänsyn till?
- Finns det andra aspekter vi behöver ta särskild hänsyn till, exempelvis juridiska eller etiska?
- Vilka kompetenser behövs för att undervisa och hur säkerställer vi att alla har förutsättningar att utveckla dem?
